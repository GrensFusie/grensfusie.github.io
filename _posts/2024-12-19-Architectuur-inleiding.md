---
title: Waarom we Architectuur doen
description: >-
  In deze publicatie ga ik in op het belang van architectuur.
  Architectuur biedt voordelen voor organisaties maar waarom is dat eigenlijk zo? Het antwoord lees je in deze blog.
author: nimda
date: 2024-12-19 23:28:00 +0100
categories: [Architectuur, Waarom] #[TOP_CATEGORIE bv Dieren, SUB_CATEGORIE bv Insecten]
tags: [introductie] # TAG names should always be lowercase bv lieveheersbeestje
pin: true
# media_subpath: '/posts/20180809' [media_subpath: /img/path/ When a post contains many images, it will be a time-consuming task to repeatedly define the path of the media resources. To solve this, we can define this path in the YAML block of the post. And then, the image source of Markdown can write the file name directly:![The flower](flower.png). The output will be:<img src="/img/path/flower.png" alt="The flower" />
--- 

Heej, grensloper! 

Wanneer ik aan architectuur denk, denk ik niet meteen aan risicoreductie, samenhang of toegevoegde waarde. Waarschijnlijk ben ik niet de enige. Vaak associeer je architectuur met indrukwekkende gebouwen, strakke ontwerpen of een mooi ingericht kantoor. Maar in mijn werk zie ik architectuur als veel meer dan dat. Het is een cruciaal hulpmiddel om risico's te beperken, de samenhang te verbeteren en echte toegevoegde waarde te leveren. Ik ga je uitleggen waarom — en ik beloof je, het wordt geen saaie theoretische lezing.


## Architectuur als middel voor risicoreductie

Stel je voor dat je als een leuk project een konijnenhok wilt bouwen. Je pakt wat hout, spijkers en een hamer en gaat aan de slag. Heb je hier een uitgebreide bouwtekening voor nodig? Waarschijnlijk niet. Stel je voor dat je hierna denkt hé dat was leuk, nu wil ik een huis bouwen. Zou je dat zonder tekeningen en berekeningen durven doen? Geen architectuur, geen plan, geen rekening houden met wetten, duurzaamheid, of — misschien wel het belangrijkste — dat het huis blijft staan bij een stevige windvlaag. Het verschil tussen die twee projecten laat precies zien waarom architectuur belangrijk is: als het simpel kan, hoeft het niet ingewikkeld te zijn, maar zodra er complexiteit om de hoek komt kijken, is een goed plan onmisbaar.

Risico's zijn overal, denk bijvoorbeeld aan een brug. Zonder gedegen architectuur kun je zomaar eindigen met een bouwsel dat onder het gewicht van de eerste auto instort. Hetzelfde geldt voor organisaties. Zonder duidelijke architectuur kunnen veranderingen en innovaties juist zwakke plekken blootleggen, in plaats van waarde toevoegen. Neem nu een nieuw systeem dat niet blijkt te passen bij bestaande processen of een businessunit die zelfstandig software aanschaft en later ontdekt dat deze niet communiceert met andere systemen. Hier komt architectuur binnen organisaties om de hoek kijken. Een goed architectuurplan brengt die risico’s in kaart voordat ze .problemen worden. Het zorgt ervoor dat systemen schaalbaar zijn, dat processen robuust blijven en dat je niet voor verrassingen komt te staan.


## Architectuur voor het bewaken van de samenhang: Het geheel is meer dan de som der delen

“Waarom hebben we eigenlijk architectuur nodig? Iedereen weet toch wat ‘ie moet doen?” Dit is iets dat ik vaak hoor. En ja, op het eerste gezicht lijkt alles misschien goed geregeld. Maar wanneer je een laagje dieper kijkt, zie je dat afdelingen soms langs elkaar heen werken. De marketingafdeling gebruikt een CRM-systeem dat de salesafdeling niet begrijpt. De IT-afdeling bouwt een datacenter zonder te overleggen met operations. Het gevolg: inefficiëntie, frustratie en extra kosten.  

Architectuur fungeert hier als de lijm die alles bij elkaar houdt. Het schept duidelijkheid en richtlijnen, zodat alle radertjes soepel in elkaar passen. Vergelijk het met een orkest. Zonder een dirigent speelt iedereen zijn eigen deuntje, en klinkt het al snel als een kakofonie. Architectuur is die dirigent. Het zorgt ervoor dat iedereen in de organisatie dezelfde partituur volgt en naar een gezamenlijk doel toewerkt.


## Toegevoegde waarde: Meer dan alleen een kostenpost

Laten we eerlijk zijn: niemand staat te juichen bij het woord ‘architectuur’. Het klinkt als een dure, bureaucratische oefening. Maar het tegendeel is waar. Architectuur voegt waarde toe op manieren die je misschien niet direct ziet. Het helpt organisaties om flexibeler te zijn, sneller in te spelen op veranderingen en efficiënter te werken. En uiteindelijk vertaalt dat zich naar één ding: meerwaarde.  

Een concreet voorbeeld is wanneer een organisatie overstapt naar de Cloud. Zonder architectuurplan kan zo'n migratie een nachtmerrie worden. Data raakt verloren, systemen werken niet samen, en de kosten rijzen de pan uit. Maar met een goed doordacht plan — waarbij gekeken wordt naar processen, technologieën en mensen — kan de overgang soepel verlopen. De organisatie profiteert dan van lagere kosten, betere prestaties en een hogere klanttevredenheid. Dat is de toegevoegde waarde van architectuur.

## Het verschil met project- en programmamanagement

Een veel gestelde vraag is hoe architectuur zich verhoudt tot project- en programmamanagement. Waar projectmanagement zich richt op het uitvoeren van specifieke taken binnen tijd en budget, en programmamanagement zorgt voor de coördinatie tussen verschillende projecten, kijkt architectuur naar het grotere geheel. Het biedt een kader waarbinnen projecten en programma's succesvol kunnen worden uitgevoerd, door ervoor te zorgen dat alles past binnen de bredere strategische en technische context. Het is daarom zinvol om de beweging te maken van project gedreven architectuur naar architectuur gedreven projecten.  

## Architectuur is er altijd, ook als je niets doet

Wat veel mensen niet beseffen, is dat architectuur er altijd is, zelfs als je er niet expliciet mee bezig bent. Dit wordt impliciete architectuur genoemd. Het betekent dat de keuzes die je maakt — of juist niet maakt — ook leiden tot een bepaalde structuur en samenhang binnen je organisatie. Het probleem is dat impliciete architectuur vaak onsamenhangend en inefficiënt is. Zonder bewuste sturing ontstaan er wildgroei, dubbele systemen en processen die niet op elkaar aansluiten.  

Vergelijk het met een tuin. Als je niets doet, groeit er nog steeds iets. Maar in plaats van een mooi ontworpen landschap krijg je waarschijnlijk een wirwar van onkruid en chaotisch verspreide planten. Hetzelfde geldt voor architectuur: als je er geen aandacht aan besteedt, heb je uiteindelijk een systeem dat misschien wel werkt, maar verre van optimaal is. Bewust werken aan architectuur is dus essentieel om richting te geven en te zorgen dat alles op elkaar is afgestemd.  

## Hoe maak je architectuur toegankelijk?

Nu hoor ik je denken: “Dat klinkt allemaal mooi, maar hoe verkoop ik dit idee aan mijn team, mijn baas of mijn klanten?” Goede vraag. Want eerlijk is eerlijk, architectuur heeft een imagoprobleem. Het wordt vaak gezien als iets ingewikkelds, technisch en tijdrovend. Maar dat hoeft niet zo te zijn.  

Een van de beste manieren om architectuur toegankelijk te maken, is door het concreet en visueel te maken. Gebruik eenvoudige modellen, duidelijke voorbeelden en verhalen die aanspreken (leuk onderwerp voor een later blog).  Vertel niet alleen wat architectuur doet, maar laat ook zien wat het oplevert. Laat bijvoorbeeld zien hoe een organisatie kosten heeft bespaard door een goed architectuurplan. Of hoe een project is geslaagd omdat de architectuur ervoor zorgde dat alles naadloos samenwerkte.  

Daarnaast helpt het om architectuur te benaderen met een vleugje humor en een menselijke touch. Niemand zit te wachten op droge, technische jargon. Praat in taal die aansluit bij je gesprekspartner en wees niet bang om af en toe een grapje te maken, zoals over dat konijnenhok dat gewoon instort als je er geen architectuurontwerp voor maakt. Architectuur mag best serieus zijn, maar dat betekent niet dat jij dat ook constant hoeft te zijn.  

## Conclusie: Architectuur is een must, geen luxe

Of je nu een huis bouwt of een multinational runt, architectuur is essentieel voor het reduceren van risico’s, het aanbrengen van samenhang en het leveren van meerwaarde voor de eindklanten van de geboden oplossing. Architectuur is soms impliciet aanwezig of expliciet opgesteld. Hoeveel architectuur nodig is hangt af van welke risico’s je wilt mitigeren. Architectuur is een middel, geen doel. Een goede vuistregel is daarom ‘net genoeg architectuur’. En hoewel het misschien niet het meest sexy onderwerp is, kan architectuur zeker wel het verschil maken tussen succes en falen.  

Dus de volgende keer dat iemand vraagt: “Waarom hebben we eigenlijk architectuur nodig?”, kun je ze met een glimlach uitleggen dat het verschil tussen een instortend huis en een stevig fundament precies daarin zit. En dat, beste grenslopers, maakt architectuur onmisbaar.




